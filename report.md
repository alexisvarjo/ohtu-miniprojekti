# Raportti projektin kulusta 

#### Alexander Algrund, Alexis Varjo, Atos Ikonen, Erik Vormala, Iida Kivilahti ja Kristjan Kaasik

Ohjelmistotuotanto-kurssin miniprojektina toteutimme ohjelman, jossa väitöskirjaopiskelija pystyy pitämään tutkielman kirjoittamiseen käyttämiään lähteitä muistissa, sekä saamaan lähteensä ulos LaTeX:ille sopivana BibTeX-tiedostona. 

Ensimmäisen sprintin aikana loimme projektille tietokannan, johon ohjelman käyttäjä voi lisätä artikkelin viitetiedot lomakkeen kautta. Loimme myös taulukon, jonka kautta käyttäjä pystyy tarkastelemaan lisäämiään lähteitä, sekä hakuominaisuuden, jonka avulla käyttäjä voi hakea haluamaansa artikkelia esimerkiksi julkaisuvuoden tai avainsanan perusteella. Pidimme sprintin päätteeksi retrospektiivin, jossa totesimme, että työnjakomme oli jokseenkin epätasainen ja että kommunikaatiota tulisi parantaa. Olimme jakaneet työt niin, että noin puolet ryhmästä teki tietokantaa ja artikkelin lisäystä ennen ensimmäistä Daily Scrum –tapaamista, ja toinen puoli jatkoi siitä mihin työt olivat jääneet. Totesimme, että tämä oli alkuunpääsyn kannalta tarpeellinen tapa, mutta että se tuskin olisi jatkon kannalta toimiva taktiikka. Päätimme pitää Daily Scrum –tapaamisen lisäksi myös jokaisen sprintin alussa tapaamisen, jossa sopisimme työnjaosta ja sprintin tehtävistä tarkemmin kasvotusten.  

Toisessa sprintissä teimme ohjelmaan artikkelin muokkaukseen ja poistoon liittyvät ominaisuudet. Toteutimme myös tavan generoida ohjelmaan lisätyistä lähdeviitteistä BibTeX-tiedoston. Pidimme sprintin päätteeksi retrospektiivin, jossa totesimme, että kommunikaatio ja työnjako olivat onnistuneet paremmin kuin edellisessä sprintissä. Huomasimme, että työtä tuntui silti olevan sprintin ajan melko vähän. Tämän sprintin Daily Scrum –tapaamisessa oli myös vain noin puoli ryhmää paikalla. Päätimme siirtää Daily Scrum –tapaamisen ajankohtaa myöhemmäksi, jotta kaikki pääsisivät osallistumaan tapaamiseen. Seuraavassa sprintissä työtä olisi enemmän, joten emme olleet turhan huolissamme työmäärän vähäisyydestä.  

Kolmannessa sprintissä loimme ohjelmaan tavat lisätä, poistaa ja muokata artikkelien lisäksi myös kirjoja sekä inproceeding-tyyppisiä lähteitä. Tästä aiheutui laaja koodin refaktorointi, sillä erityisesti etusivun näkymä oli suunnitteltu näyttämään pelkästään artikkelien tiedot ja täten suurin osa sprintistä kului koodin muokkaukseen. Toteutimme lisäksi tavan lisätä ohjelmaan lähteen sen DOI-tunnisteen avulla. Paransimme myös ohjelman visuaalista ulkonäköä niin, että ohjelmaa olisi miellyttävämpi käyttää. Pidimme sprintin päätteeksi retrospektiivin, jossa totesimme, että työtä tuli suurimmalle osalle ryhmäläisistä odotettua enemmän, ja että työnjako oli edelleen hieman epätasainen. Päätimme, että retrospektiivissä paikalla olleet tekisivät ohjelman lopputöitä, ja että loput jatkaisivat näitä töitä, mikäli työtunnit uhkaisivat paukkua yli. 

Neljännessä sprintissä lisättiin tapa, jolla lähdeviite voidaan lisätä ACM-linkin perusteella. Toteutimme ominaisuuden, jonka avulla lähdeviitteen yhteyteen voidaan lisätä PDF-tiedosto, jota käyttäjä pystyy tarkastelemaan. Lisäksi paransimme hakuominaisuutta, sekä teimme lopuksi parannuksia, joiden avulla ohjelma saatiin valmiiksi.

### Mikä sujui projektissa hyvin, mitä pitäisi parantaa seuraavaa kertaa varten?

Koemme, että ohjelma itsessään onnistui hyvin. Retrospektiiveissä nousi usein esiin se, että ohjelma on edennyt hyvin ja että se on halutun tyylinen. Asiakastapaamiset sujuivat myös hyvin, ja saimme niistä hyvää palautetta. Seuraavaa kertaa varten sprinttien työnjakoa voisi miettiä entistä paremmin niin, että työtä riittäisi aina kaikille, ja ettei kukaan päädy tekemään enempää työtä kuin pitäisi. Toisaalta tähän vaikutti myös ryhmän koko, sillä on vaikea jakaa tämän kokoluokan projektissa kuutta tuntia työtä näin suurelle ryhmälle. Projektia olisi pitänyt myös suunnitella aluksi enemmän, sillä kolmannen sprintin refaktorointi aiheutti paljon vaikeuksia, joilta olisi vältytty jos sovelluksen toimintaa olisi mietitty aluksi tarkemmin. Ensi kerralla siis tarkempi suunnittelu ennen koodauksen aloittamista. Myös parempi backlog sovellus olisi ollut hyödyllinen (käytimme exceliä).

### Mitä asioita opitte, mitä asioita olisitte halunneet oppia, mikä tuntui turhalta?

Opimme lähinnä miten ryhmissä tehtäviä ohjelmisto-projekteja toteutetaan, ja miten Scrumia hyödynnetään. Pääsimme harjoittelemaan product backlogin ja sprint backlogin käyttöä, sprinttien suunnittelua ja miten työtä jaetaan ryhmän jäsenten kesken. Olemme tyytyväisin siihen mitä opimme, eikä mikään tuntunut turhalta.